---
---
Rapport designprinciper
=========================

Det här är en rapport som syftar till att undersöka designprinciper på tre webbsidor.

Urval
-----------------------

Jag har valt att undersöka hemsidorna för tre av världens största IT-bolag: [Apple](https://www.apple.com), [Google](https://www.google.com) och [Microsoft](https://www.microsoft.com).

Alla tre företagen är multinationella storbolag inom IT som i stort sett tagit över världen inom sin respektive nisch. Samtidigt skiljer sig företagen stort åt, både vad gäller affärsverksamhet samt syftet med respektive sajt.

Jag vill se om dessa skillnader kan relateras till designprinciperna på sajterna.

Metod
-----------------------

Jag använder mig av okulär besiktning av sajterna. Till hjälp har jag dokumentationen över designprinciper och designelement som tillhandahållits under kursmomentet. Jag har gått igenom listan artikeln [Design Elements & Principles](https://www.canva.com/learn/design-elements-principles/) på sajten Canva samt Wikipedia-artikeln [Visual design elements and principles](https://en.wikipedia.org/wiki/Visual_design_elements_and_principles). Jag har också tittat igenom videospellistan [Design – principer och element](https://www.youtube.com/playlist?list=PLKtP9l5q3ce-oz7aoBkk-oEn4xzGbtqxU).

Resultat
-----------------------

## Apple.com

### Mål och syfte

Det absoluta huvudsyftet för Apple.com är att sälja företaget Apples fysiska produkter som Iphones, klockor och hemdatorer. Det är även en plats för att hitta support samt, djupare ner i sajten, information för utvecklare och annan typ av företagsinformation.

### Designkännetecken

Apple har ett tydligt designfokus på sina produkter och det känns också igen i hemsidan. Desigenen är platt, stilren med stora bilder på de olika typer av hårdvara som företaget för tillfället fokuserar på att sälja.

Det första som möter en på sidan är en menyrad med namn på företagets olika produkter och en stor bild på en Iphone i mitten av sidan med svart bakgrund. Längre ner på sajten presenteras andra produkter med stora skarpa bilder.

### Gynnar designen syftet?

Apple skulle nog själva beskriva sina produkter som "premium" i förhållande till övriga datorer och telefoner på marknaden. Produkterna har ett stort fokus på design i sin marknadsföring och det återspeglas på sajten.

Det är stilrent och inte särskilt plottrigt och bilderna tar stor plats mot en ren svart eller vit bakgrund.

Sannolikt är den stilrena och balanserade designen genomtänkt för att få användaren att känna att det här är något att lägga lite extra pengar på, och designen uppfyller således sitt syfte.

### Designprinciper

Apple fokuserar på balans, harmoni symmetri och fokus i början av sin förstasida. Man möts av en stor Iphone pro som är balaserat placerad i mitten av sidan med lika mycket utrymme på bägge sidor.

Scrollar man ner lite gör företaget reklam för sina klockor och mer färglada ihones. Här försöker man sannolikt skapa en lite mer lekfull känsla som kontrast med olika typer av färger och produkterna mer slumpvis utspridda.

Även här jobbar man mycket med kontraster mellan produkterna och en helt vit eller svart bakgrund.

### Designpriciper på första- kontra undersidor

Apples designprinicper om balans och symmetri går igen också på undersidorna. Jag tittade särskilt på supportsidan där alla alternativ för support tydligt är uppdradade i en ikonlista med lika mycket mellanrum.

På denna sida skapar man också en känsla av djup med stora bilder på miljöer där Apples produkter används.

## google.com

### Mål och syfte

Målet för google.com är i första hand att snabbt låta användaren hitta det den söker efter. I andra hand sälja annonser och sedan visa upp dem för användaren.

### Designkännetecken

Sajtens förstasida är egentligen mycket enkel. I mitten finns en stor färgglad logga samt en ruta där användaren kan söka. Det finns också några val i hörnen och footern för att exempelvis logga in eller få mer information.

Siten är platt och stilren och man jobbar mycket med luft.

### Gynnar designen syftet?

Det är tyldigt att enkelhet och snabbhet är målet på Googles förstasida. Det ska gå snabbt att söka efter något helt enkelt och det lyckas man bra med. Det är svårt att tappa bort sig för den som vill göra en enkel sökning.

Bakgrunden är vit men med den färgglada loggan ger siten ett glatt och välkomnande intryck utan att göra så mycket väsen av sig.

### Designprinciper

Google fokuserar på symmetri, balans, utrymme och kontrast på sin förstasida. Den största delen består av vit tomhet och i mitten, med lika mycket utrymme på båda sidor, finns loggan och sökfältet.

### Designpriciper på första- kontra undersidor

För den som gör en sökning händer det lite mer. Dels får användaren fler alternativ, dels visas en lista på alla sökträffar.

Listan är tydlig symmetrisk och enkel med rubrik, länk och lite text från respektive sajt.

Här använder Google sig av mycket mindre luft och fyller sidan mer med innehåll. Man jobbar också med balans när man låter de många elementen förhålla sig till varandra på ett vilsamt sätt.

## Microsoft.com

### Mål och syfte

Microsofts mål med sin sajt är att sälja sina olika produkter, både mjukvara och hårdvara, samt vara en plats för information om företaget samt support.

### Designkännetecken

Sajten består av en meny för olika delar av verksamheten samt en rad större och mindre bilder på de olika produkterna. Sajten är ganska fylld av innehåll och innheåller inte särskilt mycket luft.

Till skillnad från Apples sida känns det inte som att designen är i fokus. Snarare är målet att visa upp så många produkter som möjligt. Bilderna är relativt små och de gråa, blå och vita färgskalorna för mer tankarna till företagskunder än privatpersoner.

### Gynnar designen syftet?

Webbplatsen är tydlig, harmonisk och visar upp en rad produkter som företaget vill att användaren ska köpa, vilket i sig nog är syftet med sajten. Personligen blir jag mindre lockad produkterna än jag blir på Apples sajt som mer har karaktären av ett exklusivt skyltfönster. Microsoft liknar mer en klassisk produktkatalog.

### Designprinciper

Microsoft använder inte särskilt mycket luft i sin design men fokuserar på symmetri balans och grupperingar av innhehållet. Det ger en seriös men kanske inte så "rolig" känsla. Det är en platt sajt utan särskilt mycket 3d-element och ganska små produktbilder.

### Designpriciper på första- kontra undersidor

Klickar du på en specifik produkt kommer du till en sida som skiljer sig rätt rejält från förstasidan. Här lockar företaget med stora bilder på produkterna med djup i och mer skyltfönsterkaraktär. Inte heller här använder man sig dock av särskilt mycket luft.

Analys
-----------------------

Både Apple och Microsoft säljer produkter men använder sig av helt olika tänk på förstasidan. Apple fokuserar på stora lockande bilder med mycket luft för att verkligen sätta fokus på produkten och designen.

Microsofts sajt har mer karaktären av en katalaog där man vill visa så mycket som möjligt och känns mer inriktad på företagskunder med ett mer seriöst intryck och mindre "skyltfönster".

Google å sin sida säljer inga fysiska produkter utan vill få användaren att göra en sak: söka. Det åstadkommer de med tydlighet, mycket luft och egentligen bara en plats där ögat kan landa: På sökrutan i mitten av sidan.

Referenser
-----------------------

* [Apple.com](https://www.apple.com)
* [Google.com](https://www.google.com)
* [Microsoft.com](https://www.microsoft.com).
* [Design Elements & Principles](https://www.canva.com/learn/design-elements-principles/)
* [Visual design elements and principles](https://en.wikipedia.org/wiki/Visual_design_elements_and_principles)
* [Design – principer och element](https://www.youtube.com/playlist?list=PLKtP9l5q3ce-oz7aoBkk-oEn4xzGbtqxU)

Övrigt
-----------------------

Jag har valt att utföra undersökningen och skriva rapporten själv, då jag jobbar heltid och och ofta pluggar sent på kvällen och märkliga tiden. Jag skulle därför få svårt att samordna ett grupparbete med andra på kursen på ett vettigt sätt. Jag som skrivit rapporten heter Karl Martinsson.
